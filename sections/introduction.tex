\section{WSTĘP}

\subsection{Przybliżenie domeny pracy}

W ostatnich latach można zaobserwować zanikanie podziału pomiędzy mediami
drukowanymi a internetowymi. Większość organizacji publikujących treści prowadzi
strony internetowe. Wiele innych organizacji nie zajmujących się mediami zmaga
się z problemem zarządzania treścią, którą produkują \cite{Mauthe_2004}. 

Programy, które wspomagają tworzenie i zarządzanie treścią nazywa się systemami
zarządzania treścią (ang. content management system — CMS). Do tych aplikacji
zaliczają się dość proste aplikacje służące do zarządzania plikami, jak i
skomplikowane systemy obsługujące wiele rodzajów danych i urządzeń.

Pośród organizacji, które korzystają z systemów zarządzania treścią są między
innymi: CNN, New York Times, Fox News, Wall Street Journal, Armia Stanów
Zjednoczonych. Wszystkie te organizacje korzystają z sytemu Wordpress. Ponadto,
oprócz dużych organizacji, serwis wordpress.com w roku 2009 udostępniał usługi
ponad trzem i pół miliona blogom \cite{brazell2010wordpress}. Mimo to, nie
powstał jeszcze uniwersalny system CMS, który spełniłby zapotrzebowania zarówno
małych instytucji, jak i dużych organizacji, które przechowują duże ilości
danych. Wątpliwe jest nawet, czy taki system mógłby zostać zbudowany, ponieważ
wymagania z różnych przypadków użycia są zupełnie inne \cite{Mauthe_2004}.

\vspace{.5cm}

Ostatnio, popularne stały się systemy headless CMS \cite{WhyHeadlessCMS}. Są to
systemy CMS pozbawione warstwy prezentacji. Są one zazwyczaj mniej skomplikowane
od tradycyjnych systemów i nie ograniczają wyboru technologii, której można użyć
do implementacji niestandardowej warstwy prezentacji. Systemy te dobrze
spełniają się w architekturze mikroserwisów, lub gdy produkowane treści są
wyświetlane w różnych formach — na przykład na stronie internetowej i w
aplikacji mobilnej \cite{WhyHeadlessCMS}.

Zdaniem autora pracy, mimo że systemy headless CMS nie ograniczają warstwy
prezentacji, nie oferują większych, niż tradycyjne systemy możliwości
operowania na warstwie danych. 

Z tego powodu, w ramach tej pracy, przygotowano system headless CMS, którego
założeniem było nie ograniczanie możliwości operowania na bazie danych przez
umożliwienie administratorom wykonywania natywnych zapytań SQL.

\vspace{.5cm}

W rozdziale 2 został omówiony cel i zakres pracy. Opisano system, jakiego
przygotowanie było celem pracy i funkcjonalności jego komponentów. W rozdziale 3
przedstawione zostały systemy CMS jak i inne systemy spełniające pewien zakres
problemów, który chce spełnić przygotowany w ramach pracy system. W celu
uzasadnienia potrzeby przygotowania systemu, zwrócono uwagę na problemy, które
nie są rozwiązane przez poszczególne systemy dostępne na rynku. W rozdziale 4
omówiono ogólną strukturę kodu programu. W rozdziale 5 omówiono szczegółowo, jak
zaimplementowano każdą z kluczowych funkcji systemu. W rozdziale 6 omówiono
używane przy pisaniu programu sposoby weryfikacji działania kodu. Pracę kończy
rozdział z podsumowaniem i planem dalszego rozwoju.
